Lita Rossana Ford (n. 19 septembrie 1958, Londra, Anglia, Regatul Unit)[2][3] este o chitaristă, cântăreață și compozitoare de origine engleză. A fost chitarista principală a formației rock feminine The Runaways⁠(d) spre finalul anilor 1970, iar ulterior a urmat o carieră solo de succes. Melodia „Close My Eyes Forever⁠(d)”, un duet cu Ozzy Osbourne, rămâne cel mai cunoscut cântec al său, acesta fiind clasat pe locul 8 în Billboard Hot 100 din Statele Unite.[4]

Biografie
Născută în Londra, Ford este fiica lui Harry Lenard Ford și a lui Isabella Benvenuto; tatăl său era britanic, iar mama sa italiană.[5] S-au mutat în Statele Unite când Lita era în clasa a II-a, stabilindu-se în cele din urmă în Long Beach, California.[6][7]

Influențată de chitaristul Ritchie Blackmore din Deep Purple, a început să cânte la chitară la vârsta de 11 ani. Aceasta are voce de mezzo-soprană.[8]

Cariera
The Runaways (1975–1979)
În 1975, la vârsta de șaisprezece ani, Ford a fost recrutată de impresarul Kim Fowley⁠(d) pentru formația rock The Runaways⁠(d), alcătuită exclusiv din femei. După încheierea unui contract cu o casă de discuri, au lansat primul lor album - The Runaways⁠(d) - în 1976. Formația a intrat repede în atenția mass-mediei și a avut o perioada de succes spre sfârșitul anilor 1970. Ford a rămas chitarista principală a formației până la destrămarea sa în aprilie 1979.[9]


Ford în timpul unui concert The Runaways din 1977.
În 1977, conflicte interne izbucneau în interiorul The Runaways. Formația pierduse deja doi membri - solista Cherie Currie⁠(d) și basista Jackie Fox⁠(d) - și se despărțise de producătorul Fowley. Cântăreața și chitarista Joan Jett și-a dorit ca formația să adopte un stil punk rock influențat de Ramones, în timp ce Ford și baterista Sandy West⁠(d) nu voiau să abandoneze genul hard rock.[10] Din moment ce niciuna dintre părți nu era dispusă s facă compromisuri, The Runaways s-a destrămat în aprilie 1979.[10]

Cariera solo (1982–1995)
În 1982, Ford a semnat un contract cu Mercury Records și și-a lansat cariera solo. Out for Blood⁠(d), albumul său de debut, a fost lansat în 1983 și a fost un eșec comercial. Următorul său album - Dancin' on the Edge⁠(d) (1984) - a obținut un succes moderat, iar popularitatea artistei a început să crească. Melodia „Fire in My Heart”, prezentă pe albumul Dancin' on the Edge, a ajuns în Top 10 în mai multe țări din străinătate, iar melodia „Gotta Let Go” a ajuns în topurile Mainstream Rock.[necesită citare] Ford a declarat într-un interviu că a înregistrat un album nelansat prin casa de discuri RCA Records.[11]

Mai târziu, Ford a încheiat un contact cu RCA Records, a angajat compania Sharon Osbourne Management⁠(d) și a adoptat un sunet glam metal. În 1988, a lansat în mod independent albumul Lita⁠(d) și a obținut un succes comercial uriaș. Acesta conținea numeroase single-uri, inclusiv „Kiss Me Deadly⁠(d)”, „Back to the Cave”, „Close My Eyes Forever⁠(d)” și „Falling in and Out of Love”, o melodie scrisă de Nikki Sixx de la Mötley Crüe. Balada „Close My Eyes Forever”, un duet cu Ozzy Osbourne, rămâne cea mai de succes melodie a sa, aceasta ajungând pe locul 8 în Billboard Hot 100 din SUA.[12] A lansat albumul Stiletto⁠(d) doi ani mai târziu, însă nu a reușit să obțină succesul comercial al albumului precedent; acesta conținea două single-uri: „Hungry” și „Lisa”. În 1991, a lansat Dangerous Curves⁠(d). Ultimul său album înainte de hiatus a fost Black⁠(d) (1995), lansat prin intermediul casei de discuri germane ZYX Music⁠(d).[necesită citare]