Wzniesienia Szare[1], Wzniesienie Szare[2] lub Szare[3] – grzbiet górski ciągnący się od Koczego Zamku na wschód, a później na północny wschód po dolinę Bystrej (Kameszniczanki) w Kamesznicy. Kolejno znajdują się w nim szczyty: wierzchołek 808 m, Cypel (761 m), Gryniówki (711 m) i Ślebiodowa Grapa (633 m). Przedłużeniem Wzniesień Szarych na zachód jest grzbiet biegnący od Koczego Zamku do Ochodzitej (895 m). Łączna długość grzbietu od doliny Bystrej w Kamesznicy po Ochodzitą wynosi około 9 km[2].

W regionalizacji fizycznogeograficznej Polski według Jerzego Kondrackiego grzbiet ten znajduje się w Beskidzie Śląskim[4], w nowej regionalizacji na Międzygórzu Jabłonkowsko-Koniakowskim[5].

Wzniesienia Szare mają dwa odgałęzienia. Na Koczym Zamku odgałęzia się od nich na północ grzbiet, który biegnie przez Przełęcz Koniakowską do Karolówki w Beskidzie Śląskim, na Cyplu na południe odgałęzia się grzbiet do Sobczakowej Grapy i Kiczorki. Południowym zboczem grzbietu biegną dwie równoległe drogi: stara droga z Milówki do Istebnej i odcinek drogi ekspresowej S1 (od Milówki do skrzyżowania Laliki). Wzniesienia znajdują się w granicach wsi Koniaków (powiat cieszyński), Kamesznica, Laliki i Szare (powiat żywiecki)[2].

Z Kamesznicy przez cały grzbiet Wzniesień Szarych od Ślebiodowej Grapy po Koczy Zamek biegnie nieznakowana ścieżka, z której w wielu miejscach rozciągają się szerokie widoki[3]. Grzbiet i stoki Wzniesienia Szare częściowo są bezleśne[1]. Dawniej były jeszcze bardziej bezleśne, zajęte przez pola orne, pastwiska i łąki, jednak z powodu nieopłacalności ekonomicznej na części z nich zaprzestano uprawy i wypasu[3].